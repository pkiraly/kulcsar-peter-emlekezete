<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html itemscope="" itemtype="http://schema.org/WebPage">
<head>
  <meta http-equiv="content-type" content="text/html; charset=UTF-8" />
  <meta http-equiv="X-UA-Compatible" content="chrome=1" />
  <meta name="title" content="" />
  <meta itemprop="name" content="" />
  <meta property="og:title" content="" />
  <meta name="description" content="Megőrizni mindazt, amit Kulcsár Péter történész, könyvtáros, tanár (1934-2013) szellemi örökségéből össze tudunk gyűjteni" />
  <meta itemprop="description" content="Megőrizni mindazt, amit Kulcsár Péter történész, könyvtáros, tanár (1934-2013) szellemi örökségéből össze tudunk gyűjteni" />
  <meta id="meta-tag-description" property="og:description" content="Megőrizni mindazt, amit Kulcsár Péter történész, könyvtáros, tanár (1934-2013) szellemi örökségéből össze tudunk gyűjteni" />
  <link rel="stylesheet" type="text/css" href="../style.css" />
  <title></title>
</head>
<body>

<h1>Kulcsár Péter emlékezete</h1>

<div class="navigation">
  <menu>
    <li>
      <span><a href="../home.html">Életrajz</a></span>
      <ul class="secondary">
        <li><a href="../home/portre.html">Portré</a></li>
        <li><a href="../kepek.html">Képek</a></li>
        <li><a href="../videok.html">Videók</a></li>
      </ul>
    </li>
    <li>
      <span><a href="../visszaemlekezesek.html">Visszaemlékezések</a></span>
      <ul class="secondary">
        <li><a href="../nekrologok.html">Nekrológok</a></li>
        <li><a href="../visszaemlekezesek/acs-pal-kulcsar.html">Ács Pál</a></li>
        <li><a href="../visszaemlekezesek/farkas-gabor-farkas-megemlekezese.html">Farkas Gäbor Farkas</a></li>
        <li><a href="../visszaemlekezesek/horvath-zita-gyaszbeszede.html">Horváth Zita</a></li>
        <li><a href="../visszaemlekezesek/kiraly-peter-kulcsar-peter.html">Király Péter</a></li>
        <li><a href="../visszaemlekezesek/mader-bela-visszaemlekezese.html">Mader Béla</a></li>
        <li><a href="../visszaemlekezesek/a-szegedi-egyetem-nekrolgja.html">Szegedi egyetemi könyvtár</a></li>
      </ul>
    </li>
    <li>
      <span><a href="../valogatott-bibliografia.html">Bibliográfia</a></span>
      <ul class="secondary">
        <li><a href="../online-koenyvek-tanulmanyok/opponensi-velemenyek.html">Opponensi vélemények</a></li>
      </ul>
    </li>
  </menu>
</div>

<div id="content">
  <div id="title-crumbs">
    <a href="../visszaemlekezesek.html">Visszaemlékezések</a>‎ &gt; ‎  
  </div>
  <h3 id="sites-page-title-header">
    <span id="sites-page-title">Király Péter: Kulcsár Péter (1934–2013)</span>
  </h3>
  <div id="content-main">
    <!-- content -->

<p>„A kérdés, amelyre választ keresek, eléggé kézenfekvő, azonban az irodalom általam
ismert szeletében föl sem vetődött.” [1] Életében – tudomásom szerint – utolsóként megjelent, könyvnyi terjedelmű tanulmánya kezdődik ezzel a megdöbbentő, és kulcsárpéteriesen ravasz, duplacsavarosan szerény mondattal. A kérdés feltevése után így zárja le a tanulmány bevezetését: „Minthogy pedig felkészültségem az újabb időszakokra
nem elegendő, az alábbi dolgozat befejezését az utódokra hagyom.”</p>
<p>Tekintsük át Kulcsár Péter történész, könyvtáros, egyetemi tanár pályáját címszavakban! Az ELTE újságíró szakára veszik fel, de mivel a szak végül megszűnik, már az
első tanévben átirányítják a JATE magyar–történelem szakára, ahol két hét elteltével
kiemelt hallgatóként történészi képzést kap. A szegedi egyetem könyvtárában kezd dolgozni, előbb szerzeményezőként (ők válogatják ki és veszik meg az új könyveket), majd
a különgyűjtemények osztályvezetője. Közben elvégzi a latin, majd a könyvtár szakot
is, doktorál és kandidátusi fokozatot szerez. 1973 ban (részben azért, mert a kommunista testvérpártok napilapjait olcsóbban sikerül beszereznie a könyvtár számára) a
budapesti Egyetemi Könyvtárba kerül, ahol újra a szerzeményezés lesz a területe (osztályvezetőként), majd 1980 tól főigazgató helyettes. 1990 ben megszerzi az akadémiai
doktori címet („Végre megengedték nekem, hogy arról írjak, amiről szeretnék”), majd
1995 ben habilitál az ELTE n. Ugyanebben az évben a Miskolci Egyetem tanszékvezetője lesz, ahol 1996 ban a szövegtudományi doktori iskola egyik alapítója. 2004 decemberétől professor emeritus. 2005 ben megkapta az MTA Irodalomtudományi Intézete
és a Nemzetközi Magyarságtudományi Társaság Klaniczay Tibor díját, amire nagyon
büszke volt. Tudományterületének minden számottevő hazai tudományos bizottságában (az MTA Művelődéstörténeti, Irodalomtudományi, Textológiai és Könyvtörténeti
Bizottságaiban; az utóbbinak 15 éven keresztül elnökeként), valamint szerkesztőségében (Irodalomtörténet, Irodalomtörténeti Közlemények, Magyar Könyvszemle) jelen volt. Mindemellett sokgyermekes családapa, egy lakonikus, tán néha szkeptikus,
önironikus, de derűs ember, akinek jó volt a társaságában lenni.</p>


<p>Szakterülete elsősorban a 15–17. századi magyarországi történetírás és általában a
művelődéstörténet, de foglalkozott irodalmi életművekkel, és könyvtári munkássága
is jelentős. Farkas Gábor Farkas idézi egy pályatárs mondását: „Péter historikusnak
inkább irodalomtörténész, irodalomtörténészként inkább historikus.” Sajnos az általa
kutatott anyag, a történetírás mindkét tudományterületen mellékszál. A történészek
számára ezek az írásművek nem első , hanem sokadrendű bizonyító erővel rendelkez
nek; az irodalomtörténetből műfaji szempontból lógnak ki, a művelődéstörténetet pe
dig, ahova ez a fajta kutatás igazából tartozna, jelen idő szerint nem tekintik önálló, az
előbbiekkel egyenrangú tudományterületnek.</p>

<p>Kulcsár Péter komoly tudományos apparátussal ellátott szövegkiadásokat készített, melyek közül a legnagyobb nemzetközi visszhangot a Brepols kiadó <em>Corpus
Christianorum</em> sorozatában megjelent <em>Mythographi Vaticani</em> keltette, amely egy budapesti egyetemi könyvtári kódex, illetve vatikáni, müncheni, londoni, velencei, firenzei
és bécsi kéziratok alapján készült. A kiadás alapján a vatikáni mitográfusok szövegét
angolra és franciára is lefordították, 2012 ben pedig megjelent a magyar fordításuk
is. A Brepols kiadása belekerült a CETEDOC adatbázisba, ami különféle adathordozókon a világ valamennyi jelentős egyetemén elérhető. Létrehozott ősnyomtatvány
katalógust (<em>Catalogus incunabulorum Bibliothecae Batthyányanae</em>), történeti források
katalógusát (<em>Inventarium de operibus litterariis ad res Hungaricas pertinentibus ab initiis
usque ad annum 1700</em>), történeti monográfiákat (Kapisztrán Jánosról és a Jagellókról)
és rengeteg fordítást (főleg középkori és kora újkori történeti munkákét, külön ki
emelve Bonfini nagy művét, <em>A magyar történelem tizedeit</em>, melynek textológiájával,
keletkezéstörténetével, utóéletével és különös leágazásaival, például a <em>Téli rege</em> „cseh
tengeré”-vel is foglalkozott). E lapban külön ki kell emelnünk a Zrínyi és a Bessenyei
György kutatásban betöltött szerepét. Zrínyi kapcsán számos könyv és tanulmány
született (nem egy közülük barátjával és gyakori szerzőtársával, Kovács Sándor Iván
nal), Bessenyeiből pedig egy, az életműkiadás részeként megjelenő kötet (<em>Társadalom-
bölcseleti írások, 1771–1778</em>) segítségképpen egy másik barátnak, Bíró Ferencnek – „ők
aztán vittek, először csak segédnek, aztán önállósítottam magam”. [2]</p>

<p>Hihetetlen anyagismerete volt, ráadásul ő olyan obskúrus, kevesek vagy éppenséggel senki más által nem forgatott forrásokat is olvasott („Pontosan tudom, hányszor
kérték ki a Schwandtnert az Egyetemi Könyvtár raktárából. Soha, azt hiszem, soha”),
ami teljesen egyedivé tette a történelmi rekonstrukcióit. Nem tudom, hány nyelvet is
mert, de tanárként úgy tartotta, hogy legalább a szakirodalmat minden nagyobb európai nyelven el kell tudni olvasni. Már kisgyerekként is sokat olvasott, és választékossága, nyelvi leleményessége, játékossága visszaköszön a saját írásaiban. Tanítási „módszere” a közös munka volt: a kis létszámú, elsősorban szövegek olvasásával foglalkozó
szeminárium, de nem ritkán egy-egy könyvtár olvasótermében, sőt raktárában tartott
foglalkozást. Elméleti művek helyett a gyakorlatot részesítette előnyben, konkrét kéziratokon keresztül lehetett megérteni a történettudományi szemléletet (mindenkinek
magának kellett rájönnie), de ezen felül egyfajta bevezetés is volt ez a kéziratos források (egyúttal a 18. századi első nagylélegzetű szövegkiadások és kéziratgyűjtemények)
világába. Schwandtner, Hevenesi, Katona, Cornides, Pray – soha korábban nem hallott
nevek és életművek. Néha behozott mutatóba érdekesebb kritikai kiadásokat, például
egy olyan kötetet, amely egy latin költő szinte teljesen elveszett életművét tartalmazta
(talán ha négy eredeti sor maradt fenn), a kötet nagy része olyan mondatok alapján
rekonstruálta az életművet, mint „ahogy X írja...”. Szellemesnek tartotta, de egyúttal
a textológián túlmenőnek is, ő maga sohasem csinált effélét – noha fantáziájából és
erudíciójából tellett volna.</p>

<p>Sajátos stílusa volt mind az írásmódjában, mind az életben. Szkepticizmus jellemezte, nem volt könnyen fellelkesülő ember, legalábbis nem mutatta ki. Ugyanakkor
ha egy ügy mellé odaállt (kutatási problémák, lektorálás, könyvbeszerzés vagy éppen
tanszékalapítás), akkor nem a gesztusaival, hanem tényleges gyakorlati segítséggel
szolgált, amivel később sem igazán dicsekedett, így ezek némelyike homályban maradt (valamennyi nekrológ megemlékezett ilyen segítségekről). Valószínűleg nagy
szerepe volt fontos könyvtári pozíciók betöltésekor felmerülő választásban, így Mader
Béla (a Szegedi Egyetem könyvtára), Németh G. Béla, Szögi László (budapesti Egyetemi Könyvtár), Monok István (Országos Széchényi Könyvtár) esetében sokat nyomott
a szava. Sokkal tartoznak neki olyan kutatási programok, mint az Országos Antikva
Feltárás, a Kora Újkori Kéziratok Tára, Régi Könyveink Kéziratos Bejegyzései. Ha már
a gesztusokat említjük, ki ne hagyjuk jellegzetes legyintő kézmozdulatát, amihez legfeljebb egy „ehh!” társult. Nagyon tudott örülni, ha azt látta, hogy valaki elgondolkodott egy egy megjegyzésén, vagy ha rámutatott egy tévedésére, hiányosságára, ahogy
annak is, ha a sokszor átolvasott szövegben „Nini!” – egy macskakaparásnak vélt rész
végre megadta magát.</p>


<p>„A világnézet a szemlélet pórázán úgy vezeti az egyes tudományokat, hogy azok
egymástól való függetlenségük, eltérő anyaguk, más módszerük ellenére összhangban
mozogjanak a társadalmi cél felé, és ne hozzanak egymással fundamentálisan, elvileg,
ideológiailag ellenkező eredményt.” [3] Ki tudja, hogy a pórázon vezetett tudományok
hasonlatát valakitől kölcsönözte-e, vagy saját sütetű lelemény, az azonban bizonyos,
hogy ezt a képet bajosan fogalmazhatta volna olyasvalaki, akit hidegen hagynak a
humanista olvasmányok. Bár a fenti kép még az ő életművében is a kivételesebb mondatokhoz tartozott, az azonban bizonyos, hogy nála a tudományos közleményekre általában jellemző, a stílus által kifejtett hatások eszközével nem élő értekező próza helyett
valami mást találunk. Egyrészről kiemelkedő (és szorgosan rejtegetett) műveltsége,
másrészt ennek a műveltségnek egy sajátos aspektusa, tudniillik az, hogy a történeti
és művelődéstörténeti irodalmi források megértéséhez egyszerre kellett otthon lennie
különféle típusú (és nyelvű) szövegvilágokban, harmadrészt kiemelkedő beleérző képessége azt eredményezte, hogy az írásművei (nagyon kedvelte ezt a kifejezést) majd’
minden esetben olvasmányosak és plasztikusak voltak, különösen a nagyközönséghez
szólók (Kapisztrán János; A Jagelló-kor). Nem találtam nyomát, hogy írt volna valaha
napilapba, de felteszem, kamaszkorában megpróbálkozott az írással, azért választotta
az újságíró szakot. Életútinterjújában azt mondta, hogy soha sem írt megrendelésre,
mindig volt elég ideje a művek átgondolására, „érlelésére”. Sajátos stílusára mások is
felfigyeltek. Kulcsár Erzsébet Bonfini recenziójában4 nem épp minden él nélkül így fogalmaz: „A szerző megenged magának stilisztikai furcsaságokat”, és idéz is néhányat,
köztük ezt: „A Mátyás megválasztásán örvendező pesti nép viselkedése [...] körül egész
kis kaktuszliget burjánzott fel irodalmunkban”. Végtelenségig lehetne idézni ezeket a
„kulcsárizmusokat”, ehelyett inkább arra buzdítom az olvasót, hogy vegye kezébe a
szövegeket, és élvezze egy nagy szellem jókedvének visszhangját.</p>

<p>Nem tartom magam hivatottnak Kulcsár Péter munkásságát a maga teljességében
felmérni, de szerencsére jelenleg rendelkezésünkre áll néhány olyan információszolgáltatás, aminek segítségével megkereshetjük a rá való hivatkozásokat. Szembetűnő,
hogy elsősorban az Irodalomtörténeti Közleményekben, a Századokban és a Magyar
Könyvszemlében találkozunk műveire való hivatkozásokkal. Ugyanakkor nem kevés
munkáját találhatjuk meg a hadtörténeti és a levéltári bibliográfiákban is, ami azt jelenti, hogy bár ő maga ezeknek a területeknek nem volt közvetlen művelője, de műveit
itt is haszonnal olvasták. Tekintve, hogy legfontosabb könyvei valamilyen történeti
szöveg kiadását tartalmazták, jó látni, hogy ezek a szövegek a kiadás után életre keltek,
a különféle tudományágak művelői munkába vették, használták és kimazsolázták a
kutatásukhoz (vagy éppen elméleteikhez) szükséges adatokat. Fügedi Erik a következőképpen fejezte ki a Bonfini kritikai kiadás kiegészítő kötetének elkészítéséért érzett
elismerését, sőt háláját:</p>

<blockquote>
A jó néhány oldalt tartalmazó hibajegyzék után következik az egész mű névmutatója,
nem kevesebb mint 40 ezer tétellel és az előszóban olvasható szabatosan meghatározott
elvek szerint. A kötet és a szerzők érdemét talán azzal a megállapítással jellemezhetjük
a legjobban, hogy ezzel Bonfini tudományos célokra használható kiadása teljessé vált
és felhasználhatóvá. Köszönetet kell mondani a Kulcsár-házaspárnak ezért az idegőrlő,
hálátlan, de a mi számunkra olyan elengedhetetlenül szükséges munkáért: Bonfini hozzáférhetővé tételéért. A kötet megjelenése még egy örvendetes jelenséget mutat: végre
folytatódik fontos forrásaink szövegének kritikai kiadása. [5]
</blockquote>

<p>Ezzel kapcsolatban Péter a következőt nyilatkozta: „A Mutató elkészítéséhez viszont
annyira bele kellett mászni Bonfiniba, hogy akkor már én abból írtam egy monográfiát magáról Bonfiniról, illetve már akkor annyi minden anyagom volt, hogy a fordítást is megcsináltam.” (Az emlegetett sorozat a <em>Bibliotheca Scriptorum Medii Recentisque
Aevorum</em>, melynek második kötete is az övé: a Ranzanus kiadás.)</p>

<p>Egy idő után, de legkésőbb a <em>Humanista történetírók</em> megjelenését követően (1977) magától értetődővé vált, hogy ha valaki a 15–17. század valamely történetírójáról alkot
véleményt, számba kell vennie azt is, hogy Kulcsár mit írt róla. Ritkábban került sor
egy egy konkrét történeti eseménnyel kapcsolatos meglátásának ismertetésére. Kristó
Gyula Koppány felnégyeléséről szóló tanulmányban tér ki az elméletére:</p>

<blockquote>
A „miért?” kérdésére gyökeresen eltérő választ adott Kulcsár Péter. Nem fogadva el a
testrészeknek elrettentés vagy fenyegetés célzatával történő szétküldése elméletét („ez a
magyarázat azonban nem elégíthet ki – írja –, hiszen önmagától adódik a kérdés, hogy
akkor mi célból küldte a harmadik részt Győrbe. Talán csak nem a németeket akarta megfenyegetni?”), arra a következtetésre jutott, hogy „István a győzelmi jelvényeket
nem fenyegetésül küldte szét az ország különböző sarkaiba, hanem éppen ellenkezőleg,
megnyugtatásul: azt akarta vele jelképezni, hogy a hatalom új birtokosainak nem kell
többé félniök a régi rend visszatértétől”. [6]
</blockquote>

<p>Mindebben az az érdekes, hogy Kulcsár Péter legelső munkájáról van szó, de már ebben
is kiütközik az a kivételes intuíciós képesség, ami később igazi védjegye lett. Az ötlete
pedig olyan frappáns, hogy még a korszak egyik legjobb szakértője is megfontolásra érdemesnek tartja. Sajnálatos, hogy hasonló meglátásait, melyekből egyébként nem volt
hiány, s melyeket mindig a rá jellemző alapossággal indokolt, nem eléggé vizsgálták
meg mások, és sokszor visszhangtalanok maradtak. Például <em>A magyar ősmonda Anonymus előtt</em> című tanulmányát a szakirodalom négyszer idézi, ebből csak egy fogalmaz
meg érdemi álláspontot a tanulmány egyik mellékszálával kapcsolatban. Tekintsük ezt
lehetőségnek: remélhetőleg a jövő történészei tüzetesebben át fogják tanulmányozni az
életművet, beemelik meglátásait az aktuális kézikönyvekbe és tananyagokba, némelyek pedig utánaerednek egy-egy ki nem fejtett sejtésének (ahogy ez eddig is megtörtént nem egy esetben). Ha valaki, akkor ő tudta, hogy a történetírás már csak ilyen, az
életművek néha szundítanak néhány évtizedet vagy évszázadot.</p>

<p>Munkájáról egyetlen kimondottan negatív kritikát találtam. Borda Lajos az
<em>Inventarium de operibus litterariis...</em> kötetről lesújtó véleménnyel volt, [7] azt meglehetősen
hiányosnak tartotta. Azonban Kulcsár Péter szándéka a kötettel az volt (előszavában is
kifejtette), hogy közreadja házi használatra szánt jegyzeteit, azért, hogy az utána jövő
kutatóknak ne kelljen mindig ugyanúgy a semmiből adattárat gyűjteniük. („Az alább
fekvő anyag negyven negyvenöt év alatt állt össze, mondhatni, szinte magától, mellé
kesen és szándéktalanul. De ha már összeállt, kár lenne, ha szétporladna.”) Borda azt
hiányolja, hogy kiemelt jelentőségű szerzők, például Temesvári Pelbárt esetében nem
sorol fel mindent, holott a könyv szerintem épp az ellenkező ponton erős: abban, hogy
összegyűjti a kevésbé ismert vagy ismeretlen szerzők műveit, amelyeket máshol nem
találunk meg. Másrészt – utólag – talán feltételezhetjük, hogy Péter már nem érzett
magában elég erőt, hogy a művén jelentős változtatásokat ejtsen. Az idézett interjúban
(a kötet megjelenése után három évvel) már arról beszél, hogy felhagyott a kutatással,
könyvtárba járással. Sőt: „Amit én tudtam, azt elmondtam, jöjjenek a többiek.” Megjegyzendő, hogy az idő tájt a Könyvszemle egyik szerkesztőjeként nem emelt vétót
Borda írásának megjelenése ellen, noha személy szerint bántotta ez a vélemény.</p>

<p>Nem hiszem, hogy én voltam az egyetlen, aki alaposan meglepődött, amikor találkozott a bevezetőben említett utolsó művel, <em>A történelemszemlélet előzményeivel</em>. Bár
a <em>Humanista történetírók</em> bevezetéseiben és a <em>Klaniczay-emlékkönyvben</em> megjelent tanulmányában is foglalkozott a korabeli történettudomány elméleti kérdéseivel, ámde
ez valamiképpen megmaradt egyfajta történeti-filológiai vizsgálódásnak. Itt azonban,
akárcsak a <em>Történelemszemlélet – történeti tudat – történettudomány</em> című korábbi tanulmányában már filozófiai jellegű, az antik filozófusok alapos ismeretét tükröző vizsgálódásokat olvasunk. Preszókratikusok, Arisztotelész, Ágoston, ókeresztény egyházatyák felbukkanása vagy Shakespeare időszemléletének elemzése korábban elképzelhetetlenek voltak egy Kulcsár szövegben. Mikor olvashatta ezeket? Jelen voltak vajon
ezek az ismeretek a korábbi műveiben is? Visszatartotta magát attól, hogy kérkedjen
az ismereteivel; műveiben csak arról esik szó, ami a tárgyhoz tartozik, vagyis az ő
esetében az, hogy nem hivatkozik valamire, nem jelenti azt, hogy nem is ismeri vagy
használja. Egyszer egy könyvtári jellegű beszélgetés során derült ki, hogy tisztában
van a matematikai információelmélet alapjaival is. Ismeretei ellenére (kissé szabadkozva is) az interjúban ezt mondja:</p>

<blockquote>
Én a régi típusú történetírást, illetve hát senki nem nevezi úgy, ismerem, ezt tudom, ezt
csinálom. Nehezen tudok elképzelni bármiféle történetírást, amelyik nem a szövegekre
épül, mert hiszen mire épülne? A szövegeknek megbízható formában kéznél kell lenniük. Én elhiszem, hogy ez nem a teteje a történetírásnak, hanem valahol az alapjait rakja
le, és én ehhez értek.
</blockquote>

<p>[1] <em>A történelemszemlélet előzményei</em>, Publicationes Universitatis Miskolcinensis: Sectio Philosophica, 16(2011)/2, 5–128</p>
<p>[2] Egyetlen nagyobb lélegzetű Kulcsár interjút találtam, tanítványai, Horváth Zita és Nagy Gábor készítették (Gesta, 2006, 61–65). Több idézet innen származik.</p>
<p>[3] <em>Történelemszemlélet – történeti tudat – történettudomány</em>, Publicationes Universitatis Miskolcinensis: Sectio Philosophica, 9(2004)/1, 171–182, itt: 176.</p>
<p>[4] Száz, 108(1974), 1261.</p>
<p>[5] Száz, 111(1977), 603.</p>
<p>[6] Száz, 116(1982), 961.</p>
<p>[7] MKsz, 120(2004), 201–202.</p>

<p>Megjelent: Irodalomtörténeti Közlemények 117 (2013) 2. szám, 236-241. o.</p>

  </div>
</div>

</body>
</html>