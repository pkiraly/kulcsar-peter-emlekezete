<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html itemscope="" itemtype="http://schema.org/WebPage">
<head>
  <meta http-equiv="content-type" content="text/html; charset=UTF-8" />
  <meta http-equiv="X-UA-Compatible" content="chrome=1" />
  <meta name="title" content="" />
  <meta itemprop="name" content="" />
  <meta property="og:title" content="" />
  <meta name="description" content="Megőrizni mindazt, amit Kulcsár Péter történész, könyvtáros, tanár (1934-2013) szellemi örökségéből össze tudunk gyűjteni" />
  <meta itemprop="description" content="Megőrizni mindazt, amit Kulcsár Péter történész, könyvtáros, tanár (1934-2013) szellemi örökségéből össze tudunk gyűjteni" />
  <meta id="meta-tag-description" property="og:description" content="Megőrizni mindazt, amit Kulcsár Péter történész, könyvtáros, tanár (1934-2013) szellemi örökségéből össze tudunk gyűjteni" />
  <link rel="stylesheet" type="text/css" href="../style.css" />
  <title></title>
</head>
<body>

<h1>Kulcsár Péter emlékezete</h1>

<div class="navigation">
  <menu>
    <li>
      <span><a href="../index.html">Életrajz</a></span>
      <ul class="secondary">
        <li><a href="../home/portre.html">Portré</a></li>
        <li><a href="../kepek.html">Képek</a></li>
        <li><a href="../videok.html">Videók</a></li>
      </ul>
    </li>
    <li>
      <span><a href="../visszaemlekezesek.html">Visszaemlékezések</a></span>
      <ul class="secondary">
        <li><a href="../nekrologok.html">Nekrológok</a></li>
        <li><a href="../visszaemlekezesek/acs-pal-kulcsar.html">Ács Pál</a></li>
        <li><a href="../visszaemlekezesek/farkas-gabor-farkas-megemlekezese.html">Farkas Gäbor Farkas</a></li>
        <li><a href="../visszaemlekezesek/horvath-zita-gyaszbeszede.html">Horváth Zita</a></li>
        <li><a href="../visszaemlekezesek/kiraly-peter-kulcsar-peter.html">Király Péter</a></li>
        <li><a href="../visszaemlekezesek/mader-bela-visszaemlekezese.html">Mader Béla</a></li>
        <li><a href="../visszaemlekezesek/a-szegedi-egyetem-nekrolgja.html">Szegedi egyetemi könyvtár</a></li>
        <li><a href="../visszaemlekezesek/kiraly-peter-kulcsar-peter.html">Király Péter</a></li>
      </ul>
    </li>
    <li>
      <span><a href="../valogatott-bibliografia.html">Bibliográfia</a></span>
      <ul class="secondary">
        <li><a href="../online-koenyvek-tanulmanyok/opponensi-velemenyek.html">Opponensi vélemények</a></li>
      </ul>
    </li>
  </menu>
</div>

<div id="content">
  <div id="title-crumbs">
    <a href="../nekrologok.html">Nekrológok</a>‎ &gt; ‎  
  </div>
  <h3 id="sites-page-title-header">
    <span id="sites-page-title">Kulcsár Péter (1934–2013)</span>
  </h3>
  <div id="content-main">
    <!-- content -->


<p>Egy-egy közeli, különösen
ilyen tragikus haláleset kapcsán az ember óhatatlanul
elgondolkozik azon, hogy van-e értelme a munkájának, marad-e utána
valami említésre méltó. Tudjuk, hogy Kulcsár Péter sokat
tépelődött ezen, és nagyon pesszimistán látta önmagát, és
ugyanígy a szakmabelieket is. A barát, a munkatárs feladata, hogy
emlékét megőrzendő a pozitív választ megtalálja a feltett
kérdésre. Az ő szakmai teljesítménye elkényezteti a választ
keresőt.</p>
<p>Kulcsár Péter 1934. december
14-én született Budapesten. Érettségi után a Szegedi Egyetemen
szerzett először történelem (1957), majd latin (1961) szakos
tanári diplomát. A végzés után nem sokkal a Központi Könyvtár
munkatársa lett Szegeden, majd 1961-től ugyanott osztályvezetővé
nevezték ki. Időközben elvégezte a könyvtár szakot is (1967).
Bő egy évtizeddel később, 1973-ban visszacsábították
Budapestre, az ELTE Egyetemi Könyvtára szerzeményezésének
irányítására. 1980-tól az új vezetési struktúrában már
főigazgató-helyettes, aki a könyvtár tudományos munkájáért,
muzeális gyűjteményéért és a szerzeményezésért felelt.
Másfél évtizeddel később, 1995-ben meghívták a Miskolci
Egyetem Magyar Középkori Történelem Tanszékére professzorként,
ahol a <i>Szövegtudomány</i> elnevezésű doktori program vezetője
lett. Innen ment nyugdíjba 2004-ben professor emeritusként. Korán
szerezte meg a bölcsészdoktori oklevelet (1961). Rá egy évtizedre,
1971-ben már az irodalomtudományok kandidátusa, majd 1990-ben lett
akadémiai doktor. Ez utóbbit a maga jellegzetes, önironikus
humorával kommentálta: „Végre megengedték nekem, hogy arról
írjak, amiről szeretnék”. A pesti egyetemen habilitált
1995-ben. Az elismerései közül talán a 2005-ben megkapott
Klaniczay-díjra volt a legbüszkébb.</p>
<p>Egyik neves kortársa a
következőképpen méltatta az akkor négy évtizedes tudományos
munkásságát: „Péter historikusnak inkább irodalomtörténész,
irodalomtörténészként inkább historikus”, aminél pregnánsabb
megfogalmazást magam sem találnék. Különleges tehetsége,
problémameglátása, nem utolsósorban munkabírása és
intellektuális kíváncsisága miatt több szakma is gyászolja.
Hiányozni fog a történészeknek, irodalom- és
művelődéstörténészeknek, s természetesen a magyar
régikönyveseknek is. 1972-től tagja (meghatározó szakaszában
elnöke illetve tiszteletbeli elnöke) volt az Akadémia
Könyvtörténeti Munkabizottságának több mint négy évtizeden
keresztül, egészen a haláláig. Történészként, filológusként,
s nem utolsósorban könyvtárosként számtalan ügy kezdeményezője,
támogatója, vezetője volt. S tette ezt önzetlenül,
szigorúan-kedves számonkéréssel: éles szemmel, hatalmas
tapasztalattal a háta mögött pillanatok alatt felmérte a rövid
előterjesztésből, a személyes háttéren keresztül az anyagi
lehetőségekig bezáróan: a program megvalósítható-e vagy nem.
Péter személye állt – többek között – az Országos Antikva
Feltárás, a Kora Újkori Kéziratok Tára, Régi Könyveink
Kéziratos Bejegyzései kutatási programjai mögött. 2000-ben
megjelent nálam az Egyetemi Könyvtárban, kezében egy nagy
papírdobozzal, „mostantól Te vigyázzál rá!” felkiáltással.
Az érdekfeszítő forrás- és kordokumentum a Könyvtörténeti
Munkabizottság több évtizedes iratanyagát tartalmazza, őrzőjére
jellemző szigorú rendben. Szép számmal található ezek között
Péter feljegyzéseiből, leveleiből, beszámolóiból a régi
könyves ügyekről, különösen az elnöksége (1985–2000)
idejéről. A Magyar Könyvszemle szerkesztőjeként számtalan
esetben bebizonyította, hogy monumentális tárgyi tudása, s
csalhatatlan kritikai ösztöne révén egyike volt azon keveseknek,
aki pillanatok alatt – akár egy „humanista e-maillel” –
képes megoldani egy feloldhatatlannak tűnő konfliktust.
Önzetlenségére az egyik legjobb példa a magyar történeti
irodalom inventáriuma (2003). Életművének nem mellékes segédlete
akár az internetről is ingyen letölthető: „Az alább fekvő
anyag negyven-negyvenöt év alatt állt össze, mondhatni, szinte
magától, mellékesen és szándéktalanul. De ha már összeállt,
kár lenne, ha szétporladna.”</p>
<p>Könyvek között töltötte az
életét, szeretett olvasni, hangsúlyozta egyik – fájóan kevés
– interjújában. Első mentora, Karácsonyi Béla révén lett
könyvtáros Szegeden, s kedvelte meg a humanizmus korának
irodalmát. Beutazta fél Európát, Ransanusért Palermoba,
ősnyomtatványokért Gyulafehérvárra vonatozott. Ez utóbbi helyen
össze is állította a <i>Batthyáneum</i> ma is használatos
incunabulum-katalógusát (1965). Kutatási területének meghatározó
forráskiadványai és szakirodalmai a Ferenciek terén álló
könyvtárpalota raktáraiban bújtak meg. Jókor került jó helyre,
az ELTE Egyetemi Könyvtára szerzeményezését kellett az 1970-es
évek elején – nincs jobb szó erre – gatyába ráznia.
Elképesztő nyelvi kompetenciával, arányérzékkel, lexikális
ismerettel, no és a manapság hiánycikké vált munkaerkölccsel
látott neki a feladatnak, s vásárolta meg a
régikönyves-filológus-történész szakmának létfontosságú
könyveket egy magyar vizsla állhatatosságával. Nemcsak vásárolt,
hanem olvasott is, s ha már kezébe kerültek a régi kéziratok és
a könyvek, le is fordította azokat. Nemzedékem megkerülhetetlen
forráskiadványa a „Humanista történetírók”, ami kötelezően
szerepelt mind a régi magyar irodalom, mind a kora újkori magyar
történelem szigorlati olvasmánylistáján. Az 1990-es évek elején
sikerült megvennem egyik példányát 150 forintért egy körúti
antikváriumban, s egykori olvasója – ahogyan Péter fogalmazna a
kötet provenienciája kapcsán – aláhúzta a számára fontos
utolsó mondatokat az 1195. oldalon: „És [Magyarország] azóta is
túlélt mindent, amit a sors rámért. Hogy élete máskülönben
hogyan alakult volna? Ez a történettudomány mai állása szerint
tudománytalan kérdésföltevés.” – írta Kulcsár Péter
1977-ben.</p>
<p>„Így homályosodott el az
emléke. Most már senki sem tudta róla, hogy kicsoda volt. Egészen
elfelejtették.” Kosztolányi Édes Annája akkor hal meg igazán,
mikor már nem beszélnek róla. Kulcsár Péter itt marad velünk,
ha beleolvasunk Baranyai Decsi Jánosba, Bonfini Antalba*
vagy Brodarics Istvánba (hogy csak a B betűseket említsem), ha
leemeljük a polcról a Jagelló-kort, vagy a Kapisztrán Jánost, ha
felidézzük a közös történeteket. Ami megdöbbentően sok, így
visszagondolva. Még 1988-ban egy szakkollégiumot szerveztünk
egyetemista barátaimmal, ahol Péter előadást tartott a humanista
történetírásról (két évvel később e témában védte meg
akadémiai doktori értekezését). Mindenkit lenyűgözött
forrásismerete és utánozhatatlan előadásmódja, amit akár
védjegyének is tekinthetünk. Aztán 1991-ben remegő térdekkel –
szó mi szó, tartottunk tőle – állítottam be hozzá az Egyetemi
Könyvtárba, állásért. Mivel szinte biztos voltam abban, hogy
rövid úton kiteszi a szűrömet, egy tíztételes lista lapult a
zsebembe, hova tudnék menni középiskolai tanárnak. A listára nem
volt szükség, néhány perc után megkérdezte, hogy mikor tudok
belépni. Így kezdtem el dolgozni a Könyvtárban. 1994-ben behívott
a szobájába, ült az elmaradhatatlan barna köpenyében, szájában
cigaretta, s viccelődve mondta, hogy az új törvény értelmében
végezzem el gyorsan a könyvtár szakot. Nyilt titok: a szegediek
számon tartják egymást. Akkor is, ha a világ másik végére
kerülnek. Péter villámgyorsan megszervezte szegedi barátaival,
hogyan lehet ezt a szakot elvégezni. Így lettem könyvtáros.
Tudom, hogy többen kerültünk olyan helyzetbe az elmúlt
évtizedekben, hogy nem mertünk neki ellentmondani: ki akadémiai
doktor, ki kandidátus, ki egyetemi doktor lett pusztán azért –
ez persze retorikai fogás, de sok igazság van benne –, mert
Kulcsár Péter hívogatta telefonon, leveleket írt neki, vagy
személyesen presszionálta, hogy „ugyan már, tessék megírni,
tessék beadni, tessék megvédeni…”. Így lettem egyetemi
doktor, hol máshol, Szegeden. Pár órával előtte egy régi
baráttól kaptam egy visszautasíthatatlan ajánlatot, amit elsőre
visszautasítottam. Felhívott: „megbolondultál? Ilyen ajánlatot
nem kapsz többet az életben.” Így kerültem a Széchényi
Könyvtár régi nyomtatványai közé. S a válságos időszakokban
mindig megcsörrent a telefonom, „Ez a helyzet, mit tudok
segíteni?” kérdezte. Ezekkel a telefonokkal segítette a
legtöbbet. Mindig, minden írásomat megmutattam neki, amit aztán
kíméletlenül, tiszteletkörök nélkül, őszintén és
igazságosan kritizált. Egyik forrásközlésemnél odaírta a
margóra: „Ezt így nem tenném ki az ablakba”. Azon nyomban ment
a levél a Könyvszemle szerkesztőségébe, hogy visszavonom a
cikket, s még egy évig dolgoztam rajta. Érdemes volt, egy
disszertáció (majd egy könyv) kerekedett ki belőle.</p>
<p>A tragikus, friss hírt nehéz
feldolgozni. 2013. január 4-e után szürkébb, unalmasabb, ridegebb
lett a mi régikönyves világunk. Az internetnek köszönhetően
újra megtekinthettem a tavaly nyári Brodarics-konferencia
könyvbemutatóját. Néhány másodperc után együtt nevettem a
közönséggel: a szokásos kulcsáros önirónia, manírmentes,
modorosságot nélkülöző előadás, bölcs gondolatokkal.</p>
<p>Isten veled, Péter!</p>
<p><em><strong>Farkas Gábor Farkas</strong></em></p>
<p>* Kulcsár Péter szavaival: „elvégre magyar nemes volt”.</p>


  </div>
</div>

</body>
</html>