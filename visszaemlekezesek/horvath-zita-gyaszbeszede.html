<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html itemscope="" itemtype="http://schema.org/WebPage">
<head>
  <meta http-equiv="content-type" content="text/html; charset=UTF-8" />
  <meta http-equiv="X-UA-Compatible" content="chrome=1" />
  <meta name="title" content="Horváth Zita gyászbeszéde" />
  <meta itemprop="name" content="Horváth Zita gyászbeszéde" />
  <meta property="og:title" content="Horváth Zita gyászbeszéde" />
  <meta name="description" content="Megőrizni mindazt, amit Kulcsár Péter történész, könyvtáros, tanár (1934-2013) szellemi örökségéből össze tudunk gyűjteni" />
  <meta itemprop="description" content="Megőrizni mindazt, amit Kulcsár Péter történész, könyvtáros, tanár (1934-2013) szellemi örökségéből össze tudunk gyűjteni" />
  <meta id="meta-tag-description" property="og:description" content="Megőrizni mindazt, amit Kulcsár Péter történész, könyvtáros, tanár (1934-2013) szellemi örökségéből össze tudunk gyűjteni" />
  <link rel="stylesheet" type="text/css" href="../style.css" />
  <link rel="stylesheet" type="text/css" href="../style.css" />
  <title>Horváth Zita gyászbeszéde</title>
</head>
<body>

<h1>Kulcsár Péter emlékezete</h1>

<div class="navigation">
  <menu>
    <li>
      <span><a href="../home.html">Életrajz</a></span>
      <ul class="secondary">
        <li><a href="../home/portre.html">Portré</a></li>
        <li><a href="../kepek.html">Képek</a></li>
        <li><a href="../videok.html">Videók</a></li>
      </ul>
    </li>
    <li>
      <span><a href="../visszaemlekezesek.html">Visszaemlékezések</a></span>
      <ul class="secondary">
        <li><a href="../nekrologok.html">Nekrológok</a></li>
        <li><a href="../visszaemlekezesek/acs-pal-kulcsar.html">Ács Pál</a></li>
        <li><a href="../visszaemlekezesek/farkas-gabor-farkas-megemlekezese.html">Farkas Gäbor Farkas</a></li>
        <li><a href="../visszaemlekezesek/horvath-zita-gyaszbeszede.html">Horváth Zita</a></li>
        <li><a href="../visszaemlekezesek/kiraly-peter-kulcsar-peter.html">Király Péter</a></li>
        <li><a href="../visszaemlekezesek/mader-bela-visszaemlekezese.html">Mader Béla</a></li>
        <li><a href="../visszaemlekezesek/a-szegedi-egyetem-nekrolgja.html">Szegedi egyetemi könyvtár</a></li>
      </ul>
    </li>
    <li>
      <span><a href="../valogatott-bibliografia.html">Bibliográfia</a></span>
      <ul class="secondary">
        <li><a href="../online-koenyvek-tanulmanyok/opponensi-velemenyek.html">Opponensi vélemények</a></li>
      </ul>
    </li>
  </menu>
</div>

<div id="content">
  <div id="title-crumbs">
    <a href="../nekrologok.html">Nekrológok</a>‎ &gt; ‎  
  </div>
  <h3 id="sites-page-title-header">
    <span id="sites-page-title">Horváth Zita gyászbeszéde</span>
  </h3>
  <div id="content-main">
    <!-- content -->

<h2>Tisztelt gyászoló, búcsúzó családtagok, rokonok, barátok, kollégák, tanítványok!</h2>

<p>Szavakba nehezen foglalható fájdalmat, megrendültséget érzek, felfoghatatlan, hogy szeretett tanárunk, kollégánk és barátunk nincs többé. Kulcsár Péter távozása pótolhatatlan vesztesége egyetemünknek, karunknak, a történész és az irodalmár szakmának egyaránt.</p>
<p>A búcsú, a végső elköszönés perceiben az emlékezés, a tiszteletadás szándéka jelenik meg a búcsúzók lelkében. Talán nemcsak az eltávozott miatt, hiszen számára a tér, az idő, a létezés más dimenziójából a mi földi dolgaink átértékelődnek.</p>
<p>A búcsú, az emlékezés önmagunknak, az itt maradóknak szóló üzenet. Megpróbáljuk összegezni, nevesíteni, – mintegy útravalónak s egyben tanulságként – hogy mit is jelentett és jelent nekünk Kulcsár Péter, mit veszítettünk távozásával, mi az, amit mindannyian megőrzünk, továbbviszünk tanításából, belőle, mi az, amiért szerettük és tiszteltük őt, amire mindig emlékezni fogunk.</p>
<p>Én viszonylag későn, hallgatóként akkor ismertem meg őt, amikor 1995-ben a Miskolci Egyetemre került. Kulcsár Péter akkor már mind az irodalom-, mind a történettudományban komoly rangot és nevet jelentett, és minket határtalan büszkeség töltött el, hogy járhattunk az órájára, tanulhattunk tőle. Ahogy mondani szoktuk egymás között: „Kulcsár Péter tanár úr, – ahogy szólítottuk, mert megtiltotta nekünk a professzor urazást – ott van a polcunkon.” Pedig nekünk professzor volt, ő volt a professzor.</p>
<p>Az 1934-ben Budapesten született Kulcsár Péternek a Szegedi Egyetemen (József Attila Tudományegyetem) indult el tudományos pályája. Újságírónak készült eredetileg, amint azt elmondta nekünk a vele készült interjúban, a szerencse a miénk, hogy ez másként alakult. A Szegedi Egyetemen szerzett történelem, majd latin szakos tanári oklevelet, ami kiegészült egy ELTE-n szerzett könyvtár szakkal. 1961-ben lett bölcsészdoktor, tíz év múlva az irodalomtudomány kandidátusa. 1990-ben védte meg akadémiai doktori értekezését, természetesen a humanista történetírásból. Öt év múlva az ELTE BTK-n habilitált.</p>
<p>A diploma megszerzése után a szegedi egyetem Történeti Intézetének volt gyakornoka, később az egyetem Központi Könyvtárának munkatársa, 1961-től osztályvezetője. 1973-ban visszatért szülővárosába, ahol az Egyetemi Könyvtár osztályvezetője, majd főigazgató-helyettese lett.</p>
<p>1995-től a Miskolci Egyetem történelem szakán lett egyetemi tanár, majd az 1996-ban induló szövegtudományi PhD program kidolgozója és vezetője. Az általa kidolgozott doktori program volt a legelső olyan képzőhely Magyarországon, amelyik kifejezetten textológiai, filológiai tudósok képzését vállalta fel. A szövegtudományi doktori program ma is az ő általa kidolgozott elvek mentén működik. 2004. december 31-én nyugdíjba vonult, de mint az egyetem Professor Emeritusa tovább is tanított, amíg az ereje engedte. Kapcsolatunk azonban nem szűnt meg a nyugdíjba vonulással, örökre felejthetetlenek maradnak azok az esték, amelyeket Miskolcon vagy Hollóstetőn baráti körben együtt tölthettünk, nehéz tudomásul venni, hogy ebben már nem lesz részünk.</p>
<p>Munkásságát több kitüntetéssel is díjazták, megkapta a Magyar Köztársasági Érdemrend Kiskeresztjét (1994), a Szent-Györgyi Albert díjat (2004) de talán leginkább a Klaniczay-díjnak (2005) örült. Nehéz számba venni azokat a magyar és nemzetközi bizottságokat, melyeknek tagja volt.</p>
<p>Impozáns műveltsége, tehetsége, hihetetlen tárgyi tudása, magabiztos nyelvtudása, a szövegekkel – amely számára mindig a kiindulópont volt – való filológiai igényű bánásmódja tette lehetővé, hogy éppoly magabiztosan mozgott a történelem, mint az irodalom útvesztőiben. Elég, ha csak Bonfinit, Ransanust, a vatikáni mitográfust és általában a humanista történetírókat említem, vagy a Kapisztrán Jánosról és a Jagelló korról szóló monográfiákat. Külön kiemelném egy 2011-ben megjelent tanulmányát, amelyet <i>„A történelemszemlélet előzményei”-</i>ről írt<i>. </i>Ebben egészen különös összegzői képességéről, szerteágazó műveltségéről és érzékenységéről adott tanúbizonyságot. Találóbban én sem tudom megfogalmazni Kulcsár Péter lényegét, mint Mader Béla az általa írt nekrológban: <i>„Péter egyedi volt. Megközelítéseiben, felismeréseiben, feldolgozásaiban. … Van egy jelenség, eset, történés, tény stb. Ezer ember közül 999 ezt látva, hallva, tanulmányozva, kutatva stb. közel hasonlót fog vele kapcsolatban felfedezni, meglátni, megírni. És jön az egy, a Kulcsár. Aki olyat (is) lát meg, tapasztal, felfedez, megért, megértet, amire mi 999-en csak akkor gondolunk, mikor ő már kimondta, leírta. Valami tekintetben mintha felettünk lett volna? Nem csak abban, amit tudott. Ahogy tudta. Ahogy kezelte.”</i></p>
<p>A szerdák, amelyeket Miskolcon töltött, munkával teli ünnepnapok voltak számunkra, rengeteget tanultunk tőle. Tiszteltük Őt. Lenyűgöző tudását és csak az igazi nagy emberekre jellemző közvetlenségét, szerénységét, minden modorosság nélküli személyiségét. A tisztelet, a csodálat azonban egy kicsit távolságtartást feltételez. Mi tiszteltük, de még inkább, szerettük őt. Remélem ezt ő is érezte. Munkássága megkerülhetetlen és az is marad mindaddig, amíg irodalom és történettudomány létezik. Ő maga volt a humanizmus, a szó tudományos és hétköznapi értelmében is.</p>
<p>Szerénységére egy jellemző történet, amelyet 2 éve mesélt nekünk, egy kellemes kora nyári estén, Hollóstetőn, az egyetem üdülőjében. Valahogy így hangzott „Egy alkalommal, amikor a könyveimet rendezgettem, büszkén néztem végig azon a polcon, amelyen saját műveim állnak. Majd a szemem véletlenül egy könyvre tévedt, ez állt rajta: <i>Vergilii opera omnia – hát elnevettem magam.”</i></p>
<p>Humanizmusa, intelligenciája, szarkasztikus humora felejthetetlen marad számunkra. Az emberi – tudósi – oktatói – kvalitásai, kollegiális, baráti támogatása mindannyiunk szeretetét és soha el nem múló tiszteletét vívta ki. Személye a tartás, a könnyed, belülről sugárzó elegancia, és a fanyar derű megtestesítője volt.</p>
<p>Tisztelt Tanár Úr, kedves Péter! Remélem megtaláltad lelki békédet és e pillanatban egy pohárka konyak és egy cigi mellett beszélgetsz Bonfinivel és onnan nézel most le ránk.</p>
<p>Köszönjük, hogy voltál nekünk, köszönjük, hogy tanítottál bennünket és veled dolgozhattunk. Köszönjük, hogy segítettél, szerettél minket. Gazdagabbá váltunk általad és most szegényebbek lettünk nélküled. Te elmentél, mi itt maradtunk a fájdalom és az üresség érzésével. A fájó űrt, amit magad után hagysz, talán idővel betöltik az emlékek.</p>
<p>Nagyon fogsz hiányozni! Isten Veled!</p>
<p><br /></p>
<p>Horváth Zita</p>

  </div>
</div>

</body>
</html>