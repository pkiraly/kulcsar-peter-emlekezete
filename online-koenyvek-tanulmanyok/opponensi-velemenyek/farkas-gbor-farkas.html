<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html itemscope="" itemtype="http://schema.org/WebPage">
<head>
  <meta http-equiv="content-type" content="text/html; charset=UTF-8" />
  <meta http-equiv="X-UA-Compatible" content="chrome=1" />
  <meta name="title" content="Bírálat Farkas Gábor Farkas „Régi könyvek, új csillagok” című doktori értekezéséről" />
  <meta itemprop="name" content="Bírálat Farkas Gábor Farkas „Régi könyvek, új csillagok” című doktori értekezéséről" />
  <meta property="og:title" content="Bírálat Farkas Gábor Farkas „Régi könyvek, új csillagok” című doktori értekezéséről" />
  <meta name="description" content="Megőrizni mindazt, amit Kulcsár Péter történész, könyvtáros, tanár (1934-2013) szellemi örökségéből össze tudunk gyűjteni" />
  <meta itemprop="description" content="Megőrizni mindazt, amit Kulcsár Péter történész, könyvtáros, tanár (1934-2013) szellemi örökségéből össze tudunk gyűjteni" />
  <meta id="meta-tag-description" property="og:description" content="Megőrizni mindazt, amit Kulcsár Péter történész, könyvtáros, tanár (1934-2013) szellemi örökségéből össze tudunk gyűjteni" />
  <link rel="stylesheet" type="text/css" href="../../style.css" />
  <title>Bírálat Farkas Gábor Farkas „Régi könyvek, új csillagok” című doktori értekezéséről</title>
</head>
<body>

<h1>Kulcsár Péter emlékezete</h1>

<div class="navigation">
  <menu>
    <li>
      <span><a href="../../index.html">Életrajz</a></span>
      <ul class="secondary">
        <li><a href="../../home/portre.html">Portré</a></li>
        <li><a href="../../kepek.html">Képek</a></li>
        <li><a href="../../videok.html">Videók</a></li>
      </ul>
    </li>
    <li>
      <span><a href="../../visszaemlekezesek.html">Visszaemlékezések</a></span>
      <ul class="secondary">
        <li><a href="../nekrologok.html">Nekrológok</a></li>
        <li><a href="../../visszaemlekezesek/a-szegedi-egyetem-nekrolgja.html">Szegedi egyetemi könyvtár</a></li>
        <li><a href="../../visszaemlekezesek/horvath-zita-gyaszbeszede.html">Horváth Zita</a></li>
        <li><a href="../../visszaemlekezesek/farkas-gabor-farkas-megemlekezese.html">Farkas Gäbor Farkas</a></li>
        <li><a href="../../visszaemlekezesek/mader-bela-visszaemlekezese.html">Mader Béla</a></li>
        <li><a href="../../visszaemlekezesek/acs-pal-kulcsar.html">Ács Pál</a></li>
      </ul>
    </li>
    <li>
      <span><a href="../../valogatott-bibliografia.html">Bibliográfia</a></span>
      <ul class="secondary">
        <li><a href="../../online-koenyvek-tanulmanyok/opponensi-velemenyek.html">Opponensi vélemények</a></li>
      </ul>
    </li>
  </menu>
</div>

<div id="content">
  <div id="title-crumbs">
    <a href="../../online-koenyvek-tanulmanyok" dir="ltr">Online könyvek, tanulmányok</a>‎ &gt; ‎<a href="../opponensi-velemenyek.html" dir="ltr">Opponensi vélemények</a>‎ &gt; ‎
  </div>
  <h3 id="sites-page-title-header">Bírálat Farkas Gábor Farkas „Régi könyvek, új csillagok” című doktori értekezéséről</h3>
  <div id="content-main"><!-- content -->



<p>A kézhez kapott felkérésnek eleget téve mondom, hogy
a pályázót értekezése és eddigi tudományos munkássága
alapján érdemesnek tartom a PhD-fokozatra, és az értekezés
nyilvános vitára való bocsátását javaslom. Ezzel a megbízásnak
lényegében eleget tettem, az alábbiakban csak azért fűzök ehhez
néhány megjegyzést, mert azt olvasom, hogy a pályázó a fokozat
megszerzése után is folytatni kívánja a munkát, és ehhez talán
valamivel hozzájárulhatok. No meg persze a sommás véleményt
indokolni is illik.</p>
<p>Először maga a pályázó. Ami eddigi munkásságát
illeti, még javában a Szegedi Egyetem hallgatója volt, amikor
beszállt az Adattár gárdájába, és négy kötetnek is a
munkatársa volt. Ezzel párhuzamosan, a kilencvenes évek elején
kezdte könyv- és könyvtártörténeti kutatásait, melyeknek
eredményei főleg a Könyvszemlében láttak napvilágot. A
pályázathoz csatolt bibliográfia egy terjedelmes, harmadfélszáz
lapra rúgó monográfia mellett 15 komolyabb tanulmányt és egy
csomó szócikket, recenziót, effélét tartalmaz. Emellett egy
sereg előadás, szerkesztés, tagság és titkárkodás különböző
bizottságokban, munkacsoportokban. A szegedi és a budapesti
egyetemen oktatott és oktat. Külön kiemelendőnek tartom, hogy
Farkas Gábor kezdeményezésének és munkájának az eredménye az
a nagy sikerű kiállítás-sorozat, amely a budapesti Egyetemi
Könyvtár kincseit tárja a nyilvánosság elé. Első publikációja
1990-ben jelent meg, tehát immár 17 esztendeje van jelen a
szakmában.</p>
<p>A benyújtott dolgozat formailag megfelel azoknak a
követelményeknek, amelyeket a vonatkozó Szabályzat felállít. A
felhasznált irodalom impozáns, negyven lapra terjedő bibliográfia,
vagy félezer mű, forrás és feldolgozás, kis híján 1400
lábjegyzet. Számomra élmény, hogy az adatok, sőt forrásszövegek
egy része, hogy úgy mondjam, nem élőben került a szerző kezébe,
hanem internetes forrásokból, digitális gyűjteményekből. A
dolgozat anyagának az összegyűjtéséért pár évvel ezelőtt a
fél világot be kellett volna utazni. Ezt, persze, nem sorolom a
szerző érdemei közé, azt azonban igen, hogy behatóan ismeri és
gazdag eredménnyel, professzionálisan hasznosítja a modern
technika által kínált lehetőségeket. Ezt az ifjabb generáció
számára is példamutatónak tartom, mert járt a kezemben jó
néhány dolgozat a legutóbbi időszakban is, amely ennek a nyomát
nemigen mutatta. Farkas tevékenységének, előadásainak,
írásainak, egyetemi oktatómunkájának egy része éppen arra
irányul, hogy az új technika által kínált lehetőségekre
felhívja a figyelmet, megtanítsa ezek használatát, illetve
ismertesse az ennek alkalmazása során szerzett tapasztalatait.
Mindehhez hozzáteszem, hogy az egész munka gusztusos, az ábrák
kitűnőek, a kötetet jó kézbe venni. Hogy a külsőségekről
kritikát is mondjak, a fogalmazás lehetne akkurátusabb. Többes
számú alanyhoz gyakran járul egyes számú állítmány, az „ami”
és az „amely” között nincs mindig különbség, a kis- meg a
nagykötőjel, a vessző használata is bizonytalan, és
folytathatnám.</p>
<p>A Könyvszemlében mutatta be azt a bizonyos kéziratot,
amely – mint itt a tézisekben elmondja – véletlenül került a
kezébe, és egy különös irányba terelte az érdeklődését. Ezt
a különös irányt a most benyújtott dolgozat alcíme jelöli meg:
„A csillagászat új eredményeinek recepciója kora újkori
olvasmánytörténeti forrásainkban és az égi jelenségek
interpretációja a régi magyar irodalomban”. Óriási terület
nyílik meg a szemünk előtt, és mint bírálónak be kell
vallanom, hogy egy olyan terület, amelynek nem minden pontján
mozgok otthonosan. A 16–17. század művelődés-, tudomány- és
médiatörténete, a korabeli csillagászat, mint tudomány és
technika, mint a filozófia és a teológia, a politika és a
mindennapi élet egyik tárgya és eszköze, és ezzel a legszorosabb
összefüggésben a szerző által olvasmánytörténetnek nevezett
diszciplína, vagyis annak a vizsgálata, hogy kik, mit, mikor és
hogyan olvastak, no meg hogy az olvasmányt mire használták.</p>
<p>Bonyolítja a helyzetet, hogy két gyökeresen különböző
témáról van szó. Az 1500-as évek vége felé néhány éves
különbséggel két új csillag ragyogott fel az égen, ami
természetesen nagy szenzációt váltott ki. (Meg kell mondanom,
hogy a „csillag” szót az egyszerűség kedvéért a
legprimitívebb értelemben használom, mert a tudós definíciókba
nem óhajtok belebonyolódni.) Nos, ez az esemény szenzációt két
területen keltett. A tudósokat az új objektumok mibenlétének a
megállapítására ösztönözte, a közvélemény pedig csodajelet
látott bennük. Az utóbbi, mármint a közvélemény viselkedése,
természetesnek mondható, a disszertáció erre vonatkozó
megállapításai nem újszerűek, csak annyiban jelentenek többletet
az eddigi ismereteinkhez képest, hogy Farkas az ide vonható
valamennyi adalékot előkeresi az irodalomból, valamennyit
részleteiben tárgyalja, az egyes tudósításokat és véleményeket
összeveti egymással, megkeresi a feltehető forrásokat, és főleg
– ami más tekintetben is érdekesnek látszik – az észlelt
jelenségeket és a róluk kialakult megállapításokat az aktuális
társadalmi, politikai, személyi viszonyokba beleilleszti.</p>
<p>A mai olvasó szemszögéből az értekezés két részre
oszlik.</p>
<p>Az első, a nagyobbik rész a címben jelzett „új
csillagok”, az említett két égitest felbukkanásával és azok
fogadtatásával foglalkozik. Azt vizsgálja, hogyan reagált erre az
eseményre a tudomány, mégpedig a szorosan vett szakma mellett a
teológia és a filozófia, meg a közvélemény. Szembeállítja
egymással a tudós világ képviselőit aszerint, hogy az újonnan
felmerült adatok birtokában hogyan foglaltak állást, illetve
hogyan módosították álláspontjukat a világegyetem nagy
összefüggései tekintetében, hogyan változott – illetve nem
változott – a korábban feltétlen tekintélynek számító
régebbi, zömmel klasszikus szerzők értékelése, egyesek hogyan
próbálták az új tényeket a régi keretek közé beszorítani,
mások viszont hogyan próbálták meg ezeket a kereteket felbontani,
valamint, hogy hogyan reagált az alsóbb szféra, a közvélemény,
a politika, az irodalom, egyrészt magukra az újonnan tapasztalt
jelenségekre, másrészt a tudományosságban ezek hatására
bekövetkezett változásokra. A vizsgálat a nemzetközi és a hazai
térre egyképpen kiterjed. Itt látom a dolgozat igazi érdemét.
Amennyire meg tudom ítélni, sem idehaza, sem a nemzetközi
mezőnyben nem került még sor ennek a tárgynak ilyen alapos
vizsgálatára. És – legalábbis a számomra – meglepő újdonság
a végkövetkeztetések egyike, nevezetesen az, hogy az úgynevezett
kopernikuszi világkép létrejöttében magának a lengyel tudósnak
az életművével szinte-szinte egyenrangú szerepet játszott az a
szellemi mozgalom, amelyet az itt tárgyalt égi jelenségek
elindítottak. Mint az összefoglalóban mondja, valójában ez
indította el Kopernikusz recepciójának az első szakaszát. Úgy
gondolom, hogy a szerzőt ez a nemzetközi érdeklődésre is igényt
tartó megállapítás önmagában is érdemessé teszi a doktori
címre.</p>
<p>Kérdés azonban, hogy e bonyolult ügyben lehet-e úgy
általánosságban irodalomról, régi magyar irodalomról meg
recepcióról beszélni. Tudniillik, mint látható, az irodalom
egyik ága az új objektum parallaxisát igyekszik meghatározni, a
másik meg egy csata kimenetelét akarja megjósolni belőle. Két
részre bontanám a témát. Mert Kopernikusz recepciójának most
említett dolga nemzetközi érdeklődésre tarthat számot, de hogy
Zimmermann Zsigmond eperjesi kereskedőnek volt-e Pliniusa, az
aligha.</p>
<p>Tudniillik a második rész a címben jelzett „régi
könyvek” oldaláról közelíti a témát, és szűkebb terepen,
csak magyar vonatkozásban vizsgálja, hogy a fentebb említett
kérdések milyen és mekkora helyet foglaltak el a hazai
könyvállományban, tehát az intelligencia érdeklődési körében.
Magánszemélyek és intézmények gyűjteményeit nézi át, és
kiemeli belőlük a tárgyhoz illő kiadványokat. Ezeket a lehetőség
szerint darabonként, a kötésig, a bejegyzésekig lemenően
megnézi. Ilyenformán irdatlan adattömeg jön létre, amelyhez egy
olvasatra nem lehet hozzászólni, hiszen a közölt adatokat
ellenőrizni kellene. Ez ugyan az illető lapokat gyakorlatilag
olvashatatlanná teszi, a további kutatás számára azonban
dúsgazdag anyagot kínál. Persze csak akkor lesz használható, ha
megkapja azt a névmutatót, amely egy disszertációba nem fér
bele. A jelen formában a 175. és a 189. lap között véletlenül
üti meg az olvasó szemét hat alkalommal az irodalomtörténetünkben
is számon tartott Himmelreich György neve, aki a tárgykört képező
irodalom jó néhány darabját a polcán tartotta. Azt persze, hogy
ezeket a köteteket milyen szemmel olvasta – ha olvasta –, és mi
haszna lett belőlük – ha lett –, azt innen nem lehet
megállapítani. A névmutató azt is ki fogja küszöbölni, hogy a
170. lapon megnevezett Ursus a 189.-en Ursinusként köszönjön
vissza.</p>
<p>A dolgozatnak nem hibája, de – hogy úgy mondjam –
történelmileg meghatározott negatívuma a vizsgálati kör minden
bőség mellett is meglevő szűkössége. Egyfelől a szerző azt
mondja, hogy a rendelkezésére álló óriási adattömeg miatt
korlátoznia kellett a vizsgált területet, mert a teljes anyag
szétfeszítené a disszertáció kereteit, és feldolgozása hosszú
éveket venne igénybe. Másfelől viszont ez az adattömeg egy
viszonylag szűk területről származik. Csak jelezni akarom a
problémát azzal, hogy amikor a 175–176. lapon számba veszi
azokat a magánszemélyeket, akiknek a birtokában megvolt
Aristotelés Fizikája, 27 névből álló listát állít fel, és
ezen 19 név német. A kérdés taglalásába nem megyek bele.
Harmincvalahány éve foglalkoztam Szeged könyvtártörténetével,
és tudom, hogy ez a város a középkor folyamán a hazai könyves
kultúra egyik centruma volt, aztán nemcsak maga zuhant a mélypont
alá, hanem a hajdani nagyság emlékeit is magával rántotta, és
művelődéstörténetünkben Szeged helyén a 19. századig lyuk
tátong. Természetesen nem Farkas Gábortól várom el, hogy ezt a
lyukat betömje, csak figyelmeztetni szeretnék erre a jóvátehetetlen
tényre, mert Szeged sorsa nem mondható kivételesnek hazánk
történetében.</p>
<p>Néhány szakaszhoz, amely nyomtatásban megjelent vagy
kéziratos formában a kezembe került, már korábban volt módom
hozzászólni, és úgy látom, hogy a szerző többnyire akceptálta
az észrevételeimet. Van azonban néhány dolog, amelyet ismét
szóvá kell tennem, nem annyira egy-egy konkrét helyre vonatkozóan,
mint inkább a módszer vagy a stílus azon jegyeire, amelyeket nem
tartok helyesnek. Ilyen például bizonyos – főleg klasszikus
irodalmi – párhuzamok erőltetése. A 91. lapon – mint mondja –
csillagászati jelenségek és történelmi események
összekavarodásának egyik legjellegzetesebb példáját ismerteti.
Mégpedig azt, hogy Báthory Zsigmond egyik törökellenes akciójának
esztendejében felbukkant egy addig ismeretlen csillag, amelyet a
kortárs feljegyzők az isteni segítség jeleként értékeltek. Ez
a vélemény – mondja – párhuzamba állítható Curtiusszal, aki
Vespasianusról jelenti ki, hogy új csillagként ragyogott fel.
Szerintem Curtius hasonlata magától értetődően stiláris eszköz,
ő nem valóságos égitestről beszél, Erdélyben azonban valóban
új csillag tűnt fel, amelynek a fölfedezéséhez nem Curtiust
kellett olvasni, hanem az égre fölnézni. Szerintem szó sincs
párhuzamról.</p>
<p>Míg a munka egyik, fentebb szóba hozott eredményét
akár nemzetközileg is értékelhető pozitívumnak tartom, a másik,
a régi magyar irodalmat érintő vonalon a vizsgálat valamiféle
homályba fut be. Ha durván akarnék fogalmazni, azt mondanám, hogy
a szerző elkeni a dolgot. Az összefoglalóban azt olvasom, hogy a
16–17. századi Magyarországon létezett egy nagyon szűk
értelmiségi kör, amely megszerezte a meghatározó szakmunkákat,
és jelezte igényességét meg érdeklődését a téma iránt. Egy
lappal alább azonban azt olvasom, hogy az egy árva Batthyány
Boldizsáron kívül friss irodalmat senki sem szerzett be. Már most
tehát volt ilyen értelmiségi kör, vagy nem volt? Számomra a
dolgozatból egyértelműen megállapítható, noha a szerző ezt a
következtetést nem vonja le, hogy a csillagászat új eredményeinek
recepciója a magyar olvasmánytörténeti emlékekben nem mutatható
ki, annál több nyoma van az égi jelenségek interpretációjának.
Magyarán szólva a csillagászat minálunk ebben az időszakban nem
a tudomány, hanem a babonaság körébe tartozott.</p>
<p>Véleményem szerint ez a dolgozat bőven megérdemli,
hogy nyilvános vitára kerüljön, szerzője pedig a doktori címet
megkapja. Ajánlom azonban, hogy a jelenleg együttesen kezelt két
témakör választassék szét, mert remélem, hogy Farkas Gábor a
befejezésben tett ígérete szerint folytatja a munkát.</p>
<p>Budapest, 2007. október 14.</p>
<p align="right">/Kulcsár Péter/</p>

  </div><!-- /content -->
</div>

</body>
</html>